---
title: 'VT Brno - jaké jsi bylo?'
date: '2025-03-24'
template: novinka
id: '20250324-165555000'
user: 'Rostislav Smítal'
pictures:
    - name: '1742831155579_01.jpg'
      ratio: '6'
    - name: '1742831155580_02.jpg'
      ratio: '6'
---
Letošní zimní žákovskou tréninkovou sezónu jsme zakončili 3 denním soustředěním v okolí Brna.  
Páteční odpoledne v Kohoutovicích se neslo ve znamení slunečného počasí a hledáním kontrol mezi domy, keři a ti nejstarší se museli dobře odrazit do té správné rýhy.  
Celou sobotu jsme strávili v okolí Dalešické přehrady. Pulci se seznamovali s nejbližším okolím mapového startu formou hvězdicového tréninku a Žáci běhali vysoko nad vodní plochou přehrady a poznávali jak ostré srázy kolem jsou. V rámci přesunu na odpolední trénink jsme se podívali na zříceninu hradu Holoubek, který je doslova pár metrů nad vodní hladinou. Na mapovém startu na mapě Čalonice byl jedním z nevyšších Žabiňáků (hádejte kdo to byl) vytvořen výškový rekord v umístění lampionu. Tato dosažená meta bude dlouho odolávat překonání, protože o významu se budou vést nekonečné diskuse. **Ne nadarmo se říká:** prvně koukej pod nohy a pak nad hlavu a kdo zná místní lesní porosty, ví že na druhé jmenované málokdy dojde.  
Nedělní ráno jsme se potkali se všemi, kteří měli ještě sílu v nohách a odhodlání v hlavě. Čekal na nás trénink, který prověřil naši fyzickou a psychicky připravenost. S přibývající délkou trati narůstala potřeba použít obojího a to dohromady. Všichni, kteří to zvládli, dokázali že jsou na sezónu připraveni.  
A protože i odpočinek je součástí přípravy každého sportovce, zašli jsme se zregenerovat do bazénu v Kohoutovicích.  
Tak co, přijdete příště také?

[Fotogalerie](https://eu.zonerama.com/SKBrnoZabovresky/1311431) k prohlédnutí na známém místě.

**Poznatky z VT:**  
Orientační běh nás neustále staví před neočekávané situace, se kterými se učíme vyrovnávat a to nejenom v lese (nová oplocenka, údolí s popadanými stromy, plná drůbežárna, ...)  
Mezi nejmladšími dětmi je plno nadějných organizátorů závodů, kteří se již nyní seznamují s IT (jů, podívejte, přišla jsem na to jak v tom tabletu změnit časy doběhu, a tady se dají přidat emotikony ke jménu v databázi, wau, ukaž to chci taky a já taky! …)  
Žádný trénink, tábor se neobejde bez pomocných rukou. Je krásné, že v Žabinách jich je tolik a stále přibývají, toto soustředění je toho důkazem. Všem za to děkujeme!
