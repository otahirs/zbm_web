---
title: 'Juniorské MS - máme mistra světa'
date: '2025-07-06'
template: novinka
id: '20250706-213253000'
user: 'Jan Zháňal'
pictures:
    - name: '1751830066132_20250630000847-5a7d0b11-xx.jpg'
      ratio: '3'
    - name: '1751830066133_urbos1.jpg'
      ratio: '3'
    - name: '1751830362557_20250704180508-8885be61.jpg'
      ratio: '3'
    - name: '1751830362563_20250704181348-12bc6201.jpg'
      ratio: '3'
---
A nejen to!

Minulý týden proběhlo v Itálii juniorské mistrovství světa. Reprezentovali nás Tomášové Kučera a Urbánek a že se bylo na co dívat. Celkově to pro české barvy bylo extrémně úspěšné MS. Souhrn doporučuji najít na svazových stránkách.

První den byly na pořadu sprintové štafety. Urboš na třetím úseku první vyběhl, první doběhl a pak už jen čekal, jak s tím naloží Lucka Dittrichová (jedna z nejrychlejších ve startovním poli). Dopadlo, **slavilo se zlato**! Sluší se k tomu dodat, že Kuči běžel velmi slušně béčko, které bylo 4. (takže i béčko porazilo spoustu velmi silných týmů, včetně Norska, Finska i Švýcarska) a kdyby áčko mělo problém třeba s ražením, brali by medaili oni.

Sprint přinesl 20. místo pro Urboše, 35. Kučimu.

Klasická trať přenesla závodníky do lesa. Kdo viděl mapu, asi trošku kroutil hlavou, mapový klíč neplnila zcela jistě, navíc nejen z GPS záznamů bylo zřejmé, že jedna z pánských kontrol nebyla na správné kupce. Kluci z toho vyšli se ctí, Kuči 22., Urboš 40. ^M

Na middlu se konečně parádně zadařilo i Kučimu a bylo z toho 12. místo, Urboš si výkon šetřil na poslední den.

Štafety vysílala přímým přenosem ČT(záznamy tady: [kluci](https://www.ceskatelevize.cz/porady/17057594349-ms-v-orientacnim-behu-junioru-2025-italie/325297371280101/), [holky](https://www.ceskatelevize.cz/porady/17057594349-ms-v-orientacnim-behu-junioru-2025-italie/325297371280102/)). Pokud jste to neviděli, je to tak napínavé, že si to užijete i ze záznamu. Naši kluci, běželi béčko, minimálně u Kučiho si ale myslím, že se mohl vejít do áčka. Nicméně oba bojovali jako lvi, celý závod byli vidět na čele a o medaili přišli až na doběhu - aktuálně nejlepší junior na světě - Dan Bolehovský předběhl Kučiho v posledních metrech závodu a bral bronz pro české áčko. Každopádně béčko na čtvrtém místě stále považuji za úspěch a rozhodně si myslím, že výkon všech 3 Brňáků stojí za to vyzdvihnout.
